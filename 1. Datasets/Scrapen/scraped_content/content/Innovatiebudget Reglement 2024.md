---
title: Reglement Innovatiebudget Digitale Overheid 2025 Innovatiebudget - Digitale Overheid
url: https://www.digitaleoverheid.nl/overzicht-van-alle-onderwerpen/innovatie/innovatiebudget/reglement-innovatiebudget-digitale-overheid-2024/
scraped_at: 2025-06-11T13:13:48.607225
---

# Reglement Innovatiebudget Digitale Overheid 2025 Innovatiebudget - Digitale Overheid

Source: https://www.digitaleoverheid.nl/overzicht-van-alle-onderwerpen/innovatie/innovatiebudget/reglement-innovatiebudget-digitale-overheid-2024/

---

# Reglement

Je kunt deelnemen aan het Innovatiebudget Digitale Overheid (hierna Innovatiebudget) door het aanmeldingsformulier op de website van Digitale Overheid in te vullen.

Een aanvraag indienen kan enkel volgens dit formulier. Door de inzending gaat de deelnemer akkoord met het bepaalde in dit reglement.

### Organisatie

Het Innovatiebudget is een initiatief van het Ministerie van Binnenlandse Zaken en Koninkrijksrelaties (hierna: BZK) namens het kabinet en wordt mede georganiseerd door ICTU.

### Grondslag

Er is een Algemene Maatregel van Bestuur die een juridische grondslag biedt voor het uitkeren van het Innovatiebudget aan provincies en gemeenten nl. Het betreft [de regeling specifieke uitkering verbetering digitale dienstverlening.](https://wetten.overheid.nl/BWBR0049396/2024-02-24)

### Competitie

Het Innovatiebudget is een competitie waarbij een te jureren projectvoorstel moet worden geleverd. Dit is bedoeld voor overheden die een innovatief voorstel hebben rond digitale dienstverlening of een vraagstuk hieromheen hebben waar een oplossing voor wordt gezocht. De beste projecten worden gehonoreerd. Het totaalbudget voor 2025 bedraagt € 3.000.000,-

Er wordt onderscheid gemaakt in kleine en grote projecten:

  * Kleine projecten zijn projecten tot en met € 200.000. De verplichte eigen bijdrage voor deze projecten bedraagt 25%. In aanvang geldt hiervoor een apart budget van 1 miljoen Euro.
  * Grote projecten zijn projecten boven de € 200.000. De verplichte eigen bijdrage voor deze projecten bedraagt 40%. De bijdrage vanuit het Innovatiebudget is maximaal € 800.000 per project. In aanvang geldt hiervoor een apart budget van 2 miljoen Euro.

De jury bepaalt welke voorstellen budget ontvangen.

De jury kan na beoordeling van de kleine en grote projecten bepalen dat gelden kunnen worden ingezet in het andere deelbudget.

## Nederlandse Digitaliseringsstrategie (NDS)

De Staatssecretaris voor Digitalisering en Koninkrijksrelaties werkt aan de [Nederlandse Digitaliseringsstrategie (NDS).](https://www.digitaleoverheid.nl/nederlandse-digitaliseringsstrategie-nds/) In deze strategie zijn verschillende prioriteiten geformuleerd. In de selectie van projecten wordt extra aandacht besteed aan deze prioriteiten.

De gezamenlijke ambities:

  * Goede dienstverlening van de overheid voor burgers en ondernemers;
  * De overheid versterkt haar digitale weerbaarheid en digitale autonomie.

Het versterken van de organisatie door:

  * Politiek-bestuurlijke aansturing en efficiëntere samenwerking als 1 overheid;
  * Digitaal vakmanschap.

In het bijzonder wordt er gekeken naar deze digitale toepassingen:

  * Artificiële Intelligentie (AI);
  * Data;
  * Cloud.

### Randvoorwaarden

Het Innovatiebudget is alleen beschikbaar voor overheidsorganisaties, waaronder verstaan wordt: organisaties die zijn opgenomen in het [Register voor Overheidsorganisaties.](https://organisaties.overheid.nl/)

De randvoorwaarden voor een project zijn:

  * Publieke samenwerking: het voorstel is ingediend door minimaal twee overheidsinstanties, waarvan één is benoemd tot regiepartij.
  * Cofinanciering: indieners dragen zelf, gezamenlijk, minstens het genoemde percentage van de totale projectkosten. De bestuurlijke commitment hiervoor tonen zij aan middels een ondertekende verklaring die wordt meegestuurd met het aanmeldingsformulier.
  * Dienstverlening: het voorstel draagt bij aan de verbetering van digitale overheidsdienstverlening aan burgers en ondernemers.
  * Looptijd: de startdatum van het project ligt tussen 1 juli en 1 november 2025 en de einddatum is uiterlijk 1 september 2026.
  * Openbaarheid van indiening: alle ingediende voorstellen bevatten een publiek deelbare samenvatting.
  * Rapportage: de geleerde lessen worden openbaar gedeeld.
  * Communicatie: het Innovatiebudget/BZK wordt betrokken in eventuele publieke uitingen rond het project. Zo wordt naar het Innovatiebudget verwezen bij communicatie-uitingen over het project.

### Overige bepalingen

Het project moet beschreven worden in maximaal 2500 tekens, met daarbij een samenvatting van maximaal 500 tekens. Deze samenvatting moet begrijpelijk zijn voor personen die zich niet dagelijks met de materie bezighouden. Bij meer dan 100 aanmeldingen wordt er een eerste selectie gemaakt uitsluitend op basis van spreiding en verhouding en de uitgebreide samenvatting in het formulier.

De selectiecommissie neemt in juni 2025 een definitief besluit over de toekenningen van het Innovatiebudget.

De sluitingsdatum voor deelname aan de competitie is 31 maart 2025 om 24:00 uur. Onvolledige inzendingen en inzendingen die na dit tijdstip binnenkomen, worden niet meegenomen in de beoordeling.

Deelname staat open voor consortia aangevoerd door een publieke regievoerder. In het consortium dient minimaal 1 andere overheid deel te nemen. Andere organisaties als bedrijven, kennisinstellingen, en stichtingen mogen deelnemen aan de consortia als partners of opdrachtnemers van de publieke partijen. Overheidspartijen staan garant voor de eigen bijdrage binnen het project, voeren de regie over en dragen verantwoordelijkheid voor het innovatieproject, in het bijzonder in de samenwerking met niet-overheidspartners.

### Rol regievoerder

De regievoerder is verantwoordelijk voor de aansturing en is het aanspreekpunt voor het innovatieproject. Hij of zij heeft binnen de eigen organisatie mandaat gekregen voor de uitvoering van het project. De regievoerder zorgt voor de samenwerking met minimaal 1 andere overheidsorganisatie, de vertegenwoordiging van het project bij kennissessies en onderhoudt de contacten met samenwerkingspartners.

De regievoerder stemt tijdig af met het programma innovatiebudget als over wijzigingen in samenwerkingspartners en ontwikkelingen binnen de regievoering (organisatie, personele wijzigingen.) De regievoerder stemt tijdig af met het programma innovatiebudget over ontwikkelingen binnen het project die de realisatie beïnvloeden, zoals scope, doorlooptijd, financiën, projectrisico’s en afhankelijkheden.

De regievoerder voert de voortgangsgesprekken en is verantwoordelijk voor de (financiële) tussen- en eindrapportage. Tenslotte is de regievoerder verantwoordelijk voor het opleveren va het eindresultaat en de geleerde lessen.

### Kosten

Eventuele kosten voor de verantwoording kunnen worden opgenomen in de begroting van de aanvraag.

Kosten voor eigen inzet kunnen worden ingebracht tegen een tarief van 105 euro per uur (conform de handleiding overheidstarieven 2025, tabel 2, schaal 12, productieve uren ex. btw).

Aangevraagde bedragen zijn inclusief eventuele BTW.

Als de regievoerder een gemeente of provincie is moet de BTW-component (ook) gesplitst worden weergegeven in de verplichte begroting van de aanvraag. Het format is te downloaden in het aanvraagformulier.

### Beoordeling en jury

De deelnemer kan invloed uitoefenen op het resultaat door de inzending af te stemmen op de beoordelingscriteria van de jury.

Beoordeling van een project is uitgesloten voor een ieder die op enigerlei wijze direct of indirect in organisatorische zin betrokken is bij het project.

De jury wordt op een later tijdstip bekend gemaakt.

De jury wordt geadviseerd door een voorselectiecommissie, die een voorlopige selectie maakt.

De jury beoordeelt de inzending aan de hand van de volgende criteria:

  * Onderscheidend: de mate waarin de activiteit en het doel van de aanvraag innovatief zijn en bijdragen aan het aanpakken van maatschappelijke uitdagingen.
  * Betrokkenheid van gebruikers: de manier waarop de doelgroep wordt betrokken bij de uitvoering van de activiteit. Indien het probleem verband houdt met een levensgebeurtenis: de wijze waarop het doel, de activiteit en de aanvragers georganiseerd zijn rondom die levensgebeurtenis.
  * Kennis en kunde: de verwachtte uitvoerbaarheid van de activiteit.
  * Herbruikbaarheid en transparantie: de mate waarin de activiteit herbruikbaar en schaalbaar is voor andere overheidsorganisaties.
  * Toekomstplan: de mate waarin wordt verwacht dat de resultaten van de activiteit na afronding van de uitvoering, indien van toepassing, doorontwikkeld en onderhouden zullen worden.

Daarnaast kan de jury rekening houden met:

  * Regionale spreiding.
  * De samenstelling van de groep aanvragers.
  * Het type activiteiten, bijvoorbeeld onderzoek of implementatie.

Het secretariaat van de jury berust bij het Ministerie van Binnenlandse Zaken en Koninkrijksrelaties.

De jury kan voorgeselecteerde projecten uitnodigen om een toelichting te geven.

De jury beoordeelt de inzendingen en bepaalt vervolgens wie er Innovatiebudget krijgen toegewezen.

### Financieel

De regievoerder ontvangt het gegunde budget en is ervoor verantwoordelijk dat dat op de juiste manier wordt verdeeld onder de partners.

De regievoerder ontvangt 80% van het gegunde bedrag als voorschot. De resterende 20% wordt na goedkeuring van het eindrapport uitgekeerd.

Als de regievoerder een gemeente of provincie is, hebben zij in de begroting van de aanvraag aangegeven hoeveel BTW zij verwachten te betalen. In dit geval wordt een deel van het gegunde bedrag uitgekeerd aan het BTW-compensatiefonds (BCF) in plaats van de regievoerder. Dat bedrag is hetzelfde relatieve aandeel van de totale verwachte BTW als het innovatiebudget aandeel is van het totaalbudget van het project. De regievoerende gemeente of provincie vraagt de betaalde BTW achteraf terug van het BCF (zoals bij al hun BTW-kosten).

Na het einde van het project levert de regievoerder een verantwoording met daarin:

  * De realisatie van de begroting.
  * Het aantal FTE dat is ingezet voor de eigen bijdrage. Dit wil zeggen besteedde uren (conform aan activiteiten zoals opgesteld in de begroting).
  * Een overzicht van opgeleverde resultaten en geleerde lessen.

Eventuele onderuitputting van het begrootte budget moet teruggeboekt worden naar BZK, met uitzondering van ten hoogste hetzelfde percentuele aandeel als de eigen bijdrage.

Als grote wijzingen worden voorzien of voorgenomen van het oorspronkelijke plan, dient de regievoerder dit tijdig te overleggen met BZK.

Vijf maanden na de start van elk project vindt een tussenevaluatie plaats.

Op basis van eerdergenoemde wijzigingen of tussenevaluatie kan verdere financiering stopgezet worden.

### Slotbepalingen

Door deel te nemen aan de competitie geeft de deelnemer BZK en ICTU toestemming het ingezonden project zonder voorafgaand overleg en enige vergoeding op haar website en andere sites of media te publiceren.

De deelnemer geeft via het aanmeldingsformulier toestemming tot de verwerking van de door hem/haar verstrekte persoonsgegevens. BZK en ICTU mogen de verstrekte persoonsgegevens in het kader van de bekendmaking van genomineerden en winnaars vermelden via alle media, waaronder bijvoorbeeld radio, televisie en internet.

BZK, ICTU en de door hen ingeschakelde hulppersonen of derden kunnen niet aansprakelijk worden gesteld voor enige schade, direct en/of indirect, die voortvloeit uit of op enige andere wijze verband houdt met deze competitie.

BZK en ICTU behouden zich het recht voor om de competitie, naar eigen goeddunken en zonder voorafgaande kennisgeving, te beëindigen, te onderbreken of te wijzigen en/of de benoeming te wijzigen indien de omstandigheden dit vereisen.

Over de uitslag van de competitie kan niet worden gecorrespondeerd.

Eventuele vragen of opmerkingen over het Innovatiebudget kunnen per e-mail worden gesteld aan: [innovatie@minbzk.nl.](mailto:innovatie@minbzk.nl)

Deel deze pagina

  * [ Deel via e-mail](mailto:http://geaddresseerd%40voorbeeld.nl?subject=Leestip%3A+Reglement+Innovatiebudget+Digitale+Overheid+2025&body=Reglement+Innovatiebudget+Digitale+Overheid+2025%20-%20https%3A%2F%2Fwww.digitaleoverheid.nl%2Foverzicht-van-alle-onderwerpen%2Finnovatie%2Finnovatiebudget%2Freglement-innovatiebudget-digitale-overheid-2024%2F)
  * [ Deel op X](https://x.com/share?url=https%3A%2F%2Fwww.digitaleoverheid.nl%2Foverzicht-van-alle-onderwerpen%2Finnovatie%2Finnovatiebudget%2Freglement-innovatiebudget-digitale-overheid-2024%2F&via=digioverheid&text=Reglement+Innovatiebudget+Digitale+Overheid+2025)
  * [ Deel op LinkedIn](https://www.linkedin.com/shareArticle?mini=true&url=https%3A%2F%2Fwww.digitaleoverheid.nl%2Foverzicht-van-alle-onderwerpen%2Finnovatie%2Finnovatiebudget%2Freglement-innovatiebudget-digitale-overheid-2024%2F&title=Reglement+Innovatiebudget+Digitale+Overheid+2025&summary=De+jury+beoordeelt+projecten+aan+de+hand+van+een+aantal+criteria.+&source=Digitale+Overheid)

  *BES: Bonaire, Sint Eustatius en Sint Maarten
  *o.a.: onder andere
  *ARW 2016: Aanbestedingsreglement Werken 2012
  *CPV: Common Procurement Vocabulary
  *c.q.: casu quo
  *RADIO: RijksAcademie voor Digitalisering en Informatisering Overheid
  *PKM: Projectmanagementkwaliteit
  *Ac-ICT: Adviescollege ICT-toetsing
  *ODI: Ontwikkeling, Digitalisering en Innovatie
