---
title: Amsterdam lanceert eigen AI-assistent voor ambtenaren - Gemeente Amsterdam
url: https://www.amsterdam.nl/nieuws/nieuwsoverzicht/chatamsterdam/
scraped_at: 2025-06-11T13:13:26.314422
---

# Amsterdam lanceert eigen AI-assistent voor ambtenaren - Gemeente Amsterdam

Source: https://www.amsterdam.nl/nieuws/nieuwsoverzicht/chatamsterdam/

---

# Amsterdam lanceert eigen AI-assistent voor ambtenaren

7 mei 2025

Amsterdam introduceert ChatAmsterdam, een zelfgemaakte AI-assistent voor alle ambtenaren van de gemeente. ChatAmsterdam biedt hulp bij het schrijven van teksten, het maken van samenvattingen en het analyseren van complexe documenten. De gegevens die ambtenaren invoeren, blijven binnen de gemeente en worden niet gebruikt om het achterliggende taalmodel verder te trainen.

Met ChatAmsterdam zetten we een volgende stap naar digitale onafhankelijkheid en een veilige, verantwoorde inzet van kunstmatige intelligentie binnen de organisatie.

### Veiliger, sneller en handiger

In februari heeft Amsterdam het beleid voor het gebruik van generatieve AI en applicaties zoals ChatGPT, Midjourney en Copilot strenger gemaakt. ChatAmsterdam is een veilig alternatief waarbinnen ambtenaren sneller en handiger kunnen werken. Alle gegevens die ChatAmsterdam gebruikt, blijven eigendom van de gemeente. We zijn open over hoe we de gegevens verwerken en hoe we de algoritmes gebruiken.

### Samenwerking

We onderzoeken hoe we onze kennis over ChatAmsterdam kunnen delen met andere gemeenten en overheidsinstanties. Zo kan ChatAmsterdam als bouwsteen dienen voor meer digitale onafhankelijkheid binnen de overheid.

### Proef

Van 1 november 2024 tot 1 mei 2025 namen ruim 800 ambtenaren deel aan een proef. Tijdens deze proefperiode zijn meer dan 34.000 opdrachten aan de digitale AI-assistent en 10.000 chats verzameld. Ook zijn meerdere enquêtes afgenomen. In de proef zijn onder andere ervaringen en mogelijke risico’s onderzocht en zo nodig zijn daar maatregelen tegen genomen.

### Agenda Digitale Stad

ChatAmsterdam past binnen de [Agenda Digitale Stad](https://www.amsterdam.nl/innovatie/agenda-digitale-stad/) waarin de gemeente Amsterdam werkt aan een digitale stad die menselijk, betrouwbaar en toekomstbestendig is. Daarnaast sluit onze zelf ontwikkelde AI-assistent aan bij het aangepaste beleid van de Rijksoverheid. Die moedigt ons aan om toepassingen en open-source oplossingen uit Europa te gebruiken.

## Lees ook

  * [Voorjaarsnota 2025: noodzakelijke investeringen in jeugd, sport en goed wonen, ondanks krapte](https://www.amsterdam.nl/nieuws/nieuwsoverzicht/voorjaarsnota-2025/)
  * [Amsterdam zoekt jonge denkers met grote ideeën](https://www.amsterdam.nl/nieuws/nieuwsoverzicht/kinderraad/)

  *BES: Bonaire, Sint Eustatius en Sint Maarten
  *o.a.: onder andere
  *ARW 2016: Aanbestedingsreglement Werken 2012
  *CPV: Common Procurement Vocabulary
  *c.q.: casu quo
  *RADIO: RijksAcademie voor Digitalisering en Informatisering Overheid
  *PKM: Projectmanagementkwaliteit
  *Ac-ICT: Adviescollege ICT-toetsing
  *ODI: Ontwikkeling, Digitalisering en Innovatie
